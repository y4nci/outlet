---
title: Almanya'da Yüksek Lisans [1 - Başvuru]
author: Baran Yanci
category: turkce
layout: post
---

Almanya’da yüksek lisans yapmak isteyen birçok öğrenci için başvuru, vize ve konaklama gibi süreçler belirsizliklerle dolu olabiliyor. Özellikle her okulun farklı kurallara ve gereksinimlere sahip olması, vize sürecinin son zamanlarda değişmiş olmasının yanı sıra bütün bu karmaşık sürecin dikkatli ve özenli yürütülmesi gerekiyor. Kendim de zamanında böyle bir belgeye çok ihtiyaç duyduğum için kendi tecrübelerime ve bilgilerime dayanarak bir belge dizisi hazırlamak istedim. Bu da bu belgelerin ilk bölümü.

Bu belgede **başvuru süreci** hakkında bilgiler sunacağım; belgenin başta ODTÜ, Boğaziçi, Koç veya Bilkent gibi üniversiteler olmak üzere Türkiye'den başvuracak olan öğrenciler için faydalı olmasını umuyorum. Bu belge dizisinin özellikle başvuru, vize ve konaklama süreçlerini yaşayan öğrenciler için bir rehber olma niteliği taşımasının yanı sıra lisans hayatının erken dönemlerinde olan öğrenciler için de işe yaramasını ümit ediyorum.

Bu rehberde elbette bütün okulları dahil ederek bu süreci anlatmak oldukça zor, bu nedenle geneli kapsayan bir tablo çizerek ve kendi tecrübeme dayanarak bu süreci anlatmaya çalışacağım.

## Ben Kimim?

Ben ODTÜ Bilgisayar Mühendisliği'nden Ocak 2025'te mezun oldum, Nisan 2025'den beri de TU Berlin'de *Computer Science (Informatik)* yüksek lisansı yapıyorum. Hakkımda daha fazla bilgi almak ve geçmişteki çalışmalarımı görmek için [kişisel web sitemi](https://y4nci.github.io) ve [LinkedIn profilimi](https://www.linkedin.com/in/baran-yanci/) ziyaret edebilirsiniz.

## Başvuru Süreci Ne Zaman Başlar?

Başvuru süreci, esasen siz yüksek lisans yapmaya ne zaman karar verirseniz o zaman başlar. Bunun erken olmasının, özellikle lisans döneminde bu kararın erken verilmesinin, lisansta atacağınız adımları belirlemeniz adına oldukça önemli olduğunu düşünüyorum. Birçok okul, yüksek lisans programlarına gelen başvuruları farklı yönleriyle değerlendiriyor, bunlara ortalama (cGPA), yaptığınız araştırmalar ve aldığınız dersler örnek verilebilir. Dolayısıyla, yüksek lisans kararınızın erken verilmesi, bu derslerin daha iyi bir şekilde planlanmasına ve daha iyi bir şekilde değerlendirilmesine yardımcı olacaktır. Ayrıca, lisans hayatınızda neye daha çok ilginizin olduğunu veya hangi alanda araştırma yürütmek istediğinizi anlamak açısından da kendinize zaman tanımış oluyorsunuz.

Benim lisansa başladığım günden beri yüksek lisans yapma düşüncem vardı. Bu doğrultuda çeşitli araştırma stajları yaparak ve akademiden insanlara danışarak yüksek lisansı ne kadar istediğimi ve bana ne kadar uygun olduğunu görmek istedim, sonunda da bu düşüncem net bir karara dönüşmüş oldu. Aynı adımları atmalarını, böyle düşünceleri olan bütün öğrencilere tavsiye ederim.

Başvuru sürecinin aktif olarak başlaması ise elbette başvurmak istediğiniz okul veya okullara karar vermeniz ve bu okulların başvuru döneminin başlamasıyla beraber oluyor. Her okulun başvuru tarihi birbirinden farklı olabiliyor, bununla beraber kimi okullar her dönem kayıt açarken diğerleri sadece güz veya kış döneminde öğrenci kabul ediyor.

## Nerelere Başvurmalı?

Elbette bu sürecin başlaması için öncelikle hangi okullara başvurmak istediğinizi belirlemeniz gerekiyor. Bu noktada, okulunuzun yüksek lisans programı hakkında bilgi sahibi olmanız ve bu programın sizin için uygun olup olmadığını değerlendirmeniz gerekmektedir. Bu bilgileri, ilginizi çeken okulların web sitesinden veya iletişim departmanından alabilirsiniz. Üniversiteleri ve programları araştırmak içinse internette bulunan çeşitli kaynaklara göz atabilirsiniz; örneğin, ben üniversiteleri sıralayan muhtelif *ranking* sitelerinden (QS, Times Higher Education, US News & World Report, v.b.) yardım almıştım. Bu sitelerdeki okulları kendi alanınızdaki sıralamalarına göre tek tek inceleyip daha detaylı bilgi için kendi sitelerine veya kaynaklarına bakabilirsiniz.

 - **Not:** Bu gibi üniversite sıralamaları, okulların genel olarak kabul edilen kalitesine ve performansına dayanarak belirlenirler; ancak, bu sıralamaların tümüyle doğru ve güncel olmaları garanti edilemez ve herkesin aynı değerlendirmeye sahip olmaması mümkündür. Dolayısıyla, en azından bu aşamada, bu sitelere sadece bir üniversite listeleme aracı olarak yaklaşmanızı tavsiye ederim.

Okulların size uygun birden fazla programı olabilir; burada da ilginizi çeken alanın ne olduğu ve programın özel gereklilikleri gibi farklı etkenler devreye giriyor.

Okul araştırma sürecinin erken yapılması, ilginizi çeken programların gerekliliklerini bilmek ve buna göre erken aksiyon almakta kritik öneme sahip. Birçok okul sizden uluslararası geçerliliğe sahip bir İngilizce yeterlilik belgesi isteyecektir, bunların birçoğunda IELTS veya TOEFL gibi uluslararası testlerin sonucu kullanılabilir. Bu testlerin geçerlilik süresi yaklaşık 2 yıl olarak belirlenmiştir, bu hususu ve test sonuçlarının çıkma süresini hesaba katarak bu sınavlara uygun bir zamanda girmeniz işinizi kolaylaştıracaktır. Yine çoğu okul sizden 1-3 referans isteyecektir, bunun için referansını almak istediğiniz kişileri de önceden belirleyip durumunuzu bu kişilere bildirmeniz önemli.

### Tavsiyelerim

Bu aşamada **programın eğitim diline** özellikle dikkat etmelisiniz; zira, eğitim dili İngilizce olan okullarda kimi zaman bulunduğu ülkelerinin resmî dillerinde de programlar bulunabilmektedir. Aynı şekilde bunun tam tersi de mümkündür. Programın yanı sıra okulun yıllık ücreti, bulunduğu şehir ve ülke gibi sayısız akademik olmayan faktörlerin de dikkate alınması gerekmektedir.

Bir başka tavsiyem de **başvurabileceğiniz programları bir tabloda veya tercih ettiğiniz başka bir formatta dönemlik ücreti, başvuru tarihleri ve diğer detayları içerecek şekilde bir kaynak hazırlamanız**. Bu liste, farklı seçenekleri karşılaştırabilmenize ve başvurularınızı daha düzenli bir şekilde takip etmenize yardımcı olacaktır.

## Başvuru Dönemi Geldi. Ne Yapmalı?

Başvuracağınız okulları ve programları netleştirdiyseniz belgelerinizin hazır olduğu an başvurmaya başlayabilirsiniz. Bu adımda başvuruları olabildiğince erken yapmanızı **şiddetle** tavsiye ederim; çünkü bu çoğu durumda daha erken sonuç almanızı sağlayacaktır ve hem alternatifleri değerlendirmek hem de vize ve kalacak yer bulma gibi diğer adımları da aksatmamak adına size avantaj sağlayacaktır.

Eğer hedeflediğiniz programların başvuru süresi bitene kadar mezun olamıyorsanız, daha doğrusu (istendiği takdirde) **mezuniyet belgesi sunamıyorsanız** hiç endişelenmeyin; zira zaten birçok öğrenci için durum böyle. Başvurduğunuz okullar, öğrenim gördüğünüz üniversiteden aldığınız ve ne zaman mezun olacağınızı bildiren bir belgeyi --veya başka bir alternatifi-- büyük ihtimalle kabul edecektirler. Bu hususu detaylı incelemeyi, gerektiği takdirde okulun ilgili birimiyle iletişime geçmeyi ihmal etmeyin, ayrıca programa kabul edilmeniz durumunda belirli bir tarihe kadar sizden mezuniyet belgesi isteyeceklerini unutmayın.

Her okulun başvuru sistemi farklıdır, bu nedenle bu rehberde bütün bu durumları ele almak imkansız. Benim tavsiyem, başvurduğunuz okullara önceden başvurmuş insanlara ulaşarak onların tecrübelerinden faydalanmanız ve bu okulların başvuru sistemini incelemenizdir. Bu sayede, başvuru sürecini daha iyi anlayabilir ve olası sorunları önceden görebilirsiniz. Bir sorunuz olduğu zaman da okulun ilgili birimiyle iletişime geçmekten çekinmeyin; bu birimlerin işi sorularınızı cevaplamak ve size yardımcı olmaktır.

Ben, kendi tecrübelerime dayanarak Technische Universität Berlin'e (TU Berlin) başvuru sürecimi detaylı açıklayacağım. TU Berlin'in başvuru sistemi, açık kabul (open admission) olarak bilinen bir sistemle çalışıyor; bu sistem hakkında daha fazla bilgi vereceğim.

### TU Berlin ve Open Admission Sistemi Üzerine

Benim yüksek lisans yaptığım TU Berlin'deki Computer Science (Informatik) programı, Almanya’daki bazı diğer üniversitelerin aksine open admission sistemine sahip ve bu programın kontenjan sınırı yok. Bu sistemde başvuru değerlendirmesi, not ortalaması veya motivasyon mektubunun içeriğinden ziyade, belirli ders kategorilerinden alınan ECTS kredili dersler üzerinden yapılıyor. Yani, başvurunuzda fark yaratmanız gerekmiyor; belirlenen koşulları yerine getirmeniz kabul için yeterli oluyor.

Elbette bu durum başvurunun *kolay* olduğu anlamına gelmiyor. Aksine, bu teknik kriterlerin sağlanması dikkat ve planlama gerektiriyor. Özellikle **Theoretical Computer Science** başlığı altındaki ders koşulu, birçok başvuru sahibi için en büyük engel. TU Berlin, bu derslerin tanımını kendi web sitesinde oldukça net bir şekilde yapmış olsa da (aşağıda bağlantısını verdim), başvuracak öğrencilerin bu dersleri önceden almış olmaları kritik bir önem taşıyor.

#### Örnek: ODTÜ CENG Öğrencileri İçin
Benim örneğimden gidersek, ODTÜ Bilgisayar Mühendisliği bölümünden mezun biri olarak gerekli teorik ders koşulunu şu iki dersle sağladım:

 - CENG280 – Formal Languages and Abstract Machines (6 ECTS)

 - CENG424 – Logic for Computer Science (6 ECTS)

Bu iki ders, TU Berlin'in istediği 12 ECTS'lik teorik bilgisayar bilimi ders yükünü karşılıyor. Ancak burada dikkat edilmesi gereken bir nokta var: CENG424 seçmeli bir ders ve alınmadığı takdirde başka derslerle bu açığı kapatmak mümkün olmayabiliyor. Benzer şekilde, başka üniversitelerden başvurmayı düşünen öğrencilerin de teorik içerikli derslerini başvuru yapmadan önce incelemeleri ve gerekirse bu dersleri lisans döneminde planlamaları büyük önem taşıyor.

Bu konuda kesin bilgi edinmek isteyenlere, TU Berlin’in konuyla ilgili sayfasını dikkatlice incelemelerini öneririm:
 - 🔗 [What is Theoretical Computer Science? – TU Berlin](https://www.tu.berlin/en/eecs/academics-teaching/study-offer/masters-programs/what-is-theoretical-computer-science)

### Son Söz
Open admission sisteminin avantajı, başvurunun oldukça şeffaf ve belirli kriterlere bağlı olması. Ancak bu durum, her başvuranın kabul alacağı anlamına gelmiyor. İlgili derslerin denkliğini doğru bir şekilde sağlamak, belgeleri eksiksiz yüklemek ve başvuru tarihlerini kaçırmamak gibi detaylara özen göstermek gerekiyor.

TU Berlin gibi açık kabul yapan okullar, bu yönüyle planlı hareket eden öğrenciler için büyük bir fırsat sunuyor. Özellikle Almanya’da yüksek lisans yapmak isteyen ve lisans eğitimi sürecinde buna yönelik hazırlık yapan öğrenciler için bu programlar ulaşılabilir ve net hedefler sunuyor.
